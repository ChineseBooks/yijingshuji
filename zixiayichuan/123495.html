<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>子夏易传_卷一 周易上经乾传</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/yijingshuji/zixiayichuan/">子夏易传</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/yijingshuji/'>易经书籍</a> > <a href='https://ChineseBooks.github.io/yijingshuji/zixiayichuan/'>子夏易传</a> > </div>
<div class="kind">
  <h1 class="h11">卷一 周易上经乾传</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/yijingshuji/zixiayichuan/123496.html' class='pagedaohang'>【上一篇】<i>:卷二 周易上经泰传</i></a></span><span class="tomenu"><a href="https://ChineseBooks.github.io/yijingshuji/zixiayichuan/" title="子夏易传" class="returnIndex">【回目录】</a>
</span><span class="toup1"><a href='https://ChineseBooks.github.io/yijingshuji/zixiayichuan/123494.html' class='pagedaohang'>【下一篇】<i>：易传提要</i></a></span>
</ul>
<div class="articleContent" id="articleContent"> <p><div class='item'><p>乾下乾上 </p></p>
<p>
乾，元、亨、利、贞。彖曰：大哉乾元，万物资始，乃綂天。云行雨施，品物流形，大明终始，六位时成，时乘六龙以御天。乾道变化，各正性命，保合太和乃利贞。首出庶物，万国咸宁。
</p><p>
乾始降气者也。始而通，终而济，保其正也，故綂万物而无外。夫天者，位也、质也。乾者，人也、精神也，有其人然后定其位，精神通明然后綂其质，故能云行雨施、生类继续。大明终始而分其六位，乘其隐见而得其变化，故得生成而性命正矣。是以圣人之当位也，保合于乾元太和之道乃利而终正也。故能首出庶物万国保其安也。
</p><p>
象曰：天行健，君子以自强不息。
</p><p>
健而不息，天之运也。自强而成，德者君子之事也。
</p><p>
初九，潜龙勿用。象曰：陽在下也。
</p><p>
陽气始生，潜而未形，虽德龙德，与众无以异也。
</p><p>
九二，见龙在田，利见大人。象曰：德施普也。
</p><p>
陽气生物始见于田也，稼者可以乘其时也，惟大人学之成德可以普天下所利、见明其道也。
</p><p>
九三，君子终日乾乾，夕惕若，厉无咎。象曰：反复道也。
</p><p>
君子能通天下之志、体天下之变，屈舒用舍唯时进退者也。故当知终之地、守知至之机，有庇人之大德，守事君之小心，虽在上位反而复守其卑。健于德、敬于人、勤于事上，终日而不懈夕。犹惕然此其道也。虽危，何咎君子所以修其德而后其身也。
</p><p>
九四，或跃在渊，无咎。象曰：进无咎也。
</p><p>
官人者人望其咎也。位髙者，主畏其逼也，位革于下也，可无惧乎？位上公也、逼帝王也、可进而谦让恤患，以勤百姓将务时，以进其道也。而犹自疑德之薄，而位之下，而卑以自守，故曰在渊无咎也。
</p><p>
九五，飞龙在天，利见大人。象曰：大人造也。
</p><p>
陽升而万物相见也，以圣人之大德而为乎天下，明以周之、神以化之，而莫见其状，则智惘辨其处，万物咸仰其宜，利见大人而赖其治也。
</p><p>
上九，亢龙有悔。象曰：盈不可久也。
</p><p>
陽极则消之，盈则亏之，终则始之也。亢而不知，虽尊极天下威大四海，未离于悔也。故圣人与时而消息，则尧授舜、舜授禹，不极于亢，而善其终也。
</p><p>
用九，见羣龙无首，吉。象曰：用九，天德不可为首也。
</p><p>
陽者，刚德之物也。凡用者皆取象焉，故曰乾坤，其易之门，邪陽肆而不已，则暴时而后动，则治。夫首者事之，倡也。故圣人之治天下也，有以诛乱去恶者也，应之而正，非其倡也。则天下皆覩圣人之用九之无首也。此天之无私矣，天下之归矣吉。何往哉！
</p><p>
文言曰：元者，善之长也。亨者，嘉之会也。利者，义之和也。贞者，事之干也。君子体仁，足以长人。嘉会，足以合礼。利物，足以和。义贞，固足以干事。君子行此四德者，故曰：乾，元、亨、利、贞。
</p><p>
善于物治之始也，通其情治之道也，利于物而义归之，守其正则无败事矣。
</p><p>
初九，曰：潜龙勿用，何谓也？子曰：龙德而隐者也，不易乎世，不成乎名，遯世无闷。不见是而无闷。乐则行之。忧则违之。确乎其不可拔，潜龙也。
</p><p>
不易乎世，一世而不可辨也，道未行而名不彰也，世非之而不闷也，吉凶与人同患忧则违之也。
</p><p>
九二，曰：见龙在田，利见大人。何谓也？子曰：龙德而正中者也。庸言之信，庸行之谨，闲邪存其诚，善世而不伐，德博而化。易曰：见龙在田，利见大人。君德也，龙德而成行也。非其位而居君德，谨信以为常，得于正也。存诚以防邪，立于中也。善世而不伐，守其谦也。
</p><p>
德博可施，万物虽利见之，其道未行也。
</p><p>
九三，曰：君子终日乾乾，夕惕若，厉无咎。何谓也？子曰：君子进德、修业、忠信。所以进德也，修辞立其诚；所以居业也，知至至之，可与几也、知终终之，可与存义也。是故，居上位而不骄，在下位而不忧，故乾乾。因其，时而惕，虽危无咎矣。位虽高而犹可进也，德之修也，君子之知，在乎几也。上体者，位之大也、难至之地也，而能至之，是其所至而至之，则乃免于悔也，故可与论其几矣。事之难，在乎终也，而能终于下，是素知终而能终也，非义以利人则不能矣。故可与存其义也，进德而不盈也，岂上位而骄乎。安位以自守也，岂下位而忧乎。惕然其危，何咎之有！
</p><p>
九四，曰：或跃在渊，无咎。何谓也？子曰：上下无常非为邪也，进退无恒非离羣也。君子进德、修业、欲及时也，故无咎。
</p><p>
上下无常，非求越其羣也，所以自进其德，民归之。
</p><p>
九五，曰：飞龙在天，利见大人。何谓也？子曰：同声相应、同气相求、水流湿、火就燥、云从龙、风从虎，圣人作而万物覩。本乎天者，亲上；本乎地者，亲下。则各从其类也。
</p><p>
类之同、气之合，无情而相从也。清者，本乎天上之道也；浊者，本乎地下之事也。圣人在上，君子、小人各得其所，亲而从其类，而天下定也。
</p><p>
上九，曰：亢龙有悔。何谓也？子曰：贵而无位；高而无民。贤人在下位而无辅，是以动而有悔也。
</p><p>
民归者，位也，亢穷也，何有于民哉！贤人何辅哉！潜龙勿用，下也。见龙在田，时舍也。终日乾乾，行事也。或跃在渊，自试也。飞龙在天，上治也。亢龙有悔，穷之灾也。乾元用九，天下治也；见龙有君德矣；时舍而不用也；或跃以进其道、行其德而自试飞龙，治在一人也。用九上下皆正，天下得治也。
</p><p>
潜龙勿用，陽气潜藏。见龙在田，天下文明。终日乾乾，与时偕行。或跃在渊，乾道乃革。飞龙在天，乃位乎天德。亢龙有悔，与时偕极。乾元用九乃见天则。
</p><p>
日中星鸟，春分象也。乾道乃革，革于隂也。位乎天德，高明而周也。时者，天之节也。乾者，中之动也。时有节，动有中，亢则俱极矣。乾善用九，周而不殆，天之德也，可以观其则矣。
</p><p>
乾元者始而亨者也，利贞者性情也。乾始能以美利利天下，不言所利大矣哉。
</p><p>
天之道，不形而善始，故谓之乾。乾始通于物，物得而生也。物利而成，虽利之而纯精不改其正，物自乘其化也。故圣人经营其始终而不失其正焉，情兴于性，大通无累也，故乾之利美矣，安往而不利哉。不言其所利者也。
</p><p>
大哉乾乎，刚健中正，纯粹精也。六爻发挥，旁通情也，时乘六龙，以御天也。云行雨施，天下平也。君子以成德为行，日可见之行也。
</p><p>
夫乾，刚健中正，为主纯精不杂之至也。故始终六位，随时发散，能旁通庶物之情。变化乘时，云行雨施而无不及，德之大者也。君子象之，能博其德，乃日可见之行，则民之所利见矣。故能体化合变而治于无形也，潜之为言也。隐而未见，行而未成，是以君子弗用也。
</p><p>
行未成，则于事不尽也。
</p><p>
君子学以聚之，问以辨之，寛以居之，仁以行之。易曰：见龙在田，利见大人。君德也。
</p><p>
行之成，乃君之德也。
</p><p>
九三，重刚而不中，上不在天，下不在田，故乾乾。因其时而惕，虽危无咎矣。
</p><p>
刚者，物之健也，人之难御也，履重刚动而失之咎也，时无止也，人道无息也，故乾乾。因其时，得其上下，乃无咎也。
</p><p>
九四，重刚而不中。上不在天，下不在田，中不在人，故或之。或之者，疑之也，故无咎。
</p><p>
地道以上为用，承天以布生也。天道以下为用，资始而流形于下也。三履于地，守得其处，人道之安，据众之所也。四升上矣，乘重刚矣。上近于天，革于众庶者也。位逼于尊，德崇于人，而犹自疑而不果，在渊而守下，故得无咎也。
</p><p>
夫大人者，与天地合，其德与日月合，其明与四时合，其序与鬼神合。其吉凶先天而天，弗违后天，而奉天时，天且弗违而况于人乎？况于鬼神乎？
</p><p>
大人之道、无私之德，而不偏也。而况于中人乎？故能观象立器、征让与时而无差者也。人者神之主也，得于人，鬼神之道可知也。
</p><p>
亢之为言也，知进而不知退，知存而不知亡，知得而不知丧。
</p><p>
亢者直，进而不知退，极穷而悔也。
</p><p>
其惟圣人乎？知进退存亡，而不失其正者。其惟圣人乎？进退存亡时之然，于我何有焉。因内外之分明，则保其终而无悔，圣人之道也。
</p>
<div class='item'><p>坤下坤上</p></p>
<p>
坤，元亨，利牝马之贞。君子有攸往，先迷，后得主，利西南，得朋。东北丧朋，安贞吉。彖曰：至哉坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子攸行，先迷失道，后顺得常。西南得朋，乃与类行，东北丧朋，乃终有庆。安贞之吉，应地无疆。
</p><p>
坤，顺也，承于乾而成乾之化也。臣禀命于君，而致君之治也。有大通始生之德焉，万物由之得焉。万物由之而形也，无有逺迩而奉顺之勤。不敢怠柔，不失正牝，马之贞也。臣道也，待君而后成也。君子攸行，初离乎族，迷而失道，后保其所，乃其常也。西南同类，安无成也。东北丧朋，出而得正，终有庆也。地承天而体方，臣奉君而为正，逺无不至，多无不能，无疆之德。故君子定其分，行其事，则叶。夫无疆之永也。
</p><p>
象曰：地势。坤，君子以厚德载物。
</p><p>
地无不载，势顺而上，承于天。君子修博其德，而当承上之事也。
</p><p>
初六，履霜坚氷至。象曰：履霜坚氷，隂始凝也。驯至其道，至坚氷也。
</p><p>
隂始凝以极于积柔而为坚，罪始于小欺以至于累恶而为贼。故为上者不可以不辨，为下者不可以不愼。不早辨也，驯而顺之以至于大也，则无及已。夫隂陽往来等也。乾始于潜日之南至而生也，隂生于日之鹑首至履霜，而五隂成而为氷。何也？陽天下之大也，隂辅成其内，而其体一也，万物化也。陽胎于坎而老于乾，则凝为霜，积而成氷，此隂自成形，而为贼害之始也。非生之始也。虽隂盛也而陽潜焉，终得其正也，故贼臣者世皆有之有，随而灭之，此其象也。故圣人作为戒云。
</p><p>
六二，直方大，不习无不利。象曰：六二之动，直以方也。不习无不利，地道光也。
</p><p>
静然而待其天气，直也。物得宜而遂生，方也。无不载焉，大也。地道之上，居体之中，尽地之理，无私而生成也。承命而化之，动无不中，何习之有乎，故无不利也。
</p><p>
六三，含章可贞，或从王事，无成有终。象曰：含章可贞，以时发也。或从王事，知光大也。
</p><p>
体顺也，为下之长，守臣之分也。内含其明而不敢遂，故可因时而发，不失其正。王或有命，则从之也。不果首成，代终而以知之，光大能全其道也。
</p><p>
六四，括囊，无咎，无誉。象曰：括囊无咎，愼不害也。
</p><p>
纯隂之升，无陽以明之，则隂不能独化也。下体地也。上又非陽，无天无君之象也。天地不交之道也。贤人何由明乎敬愼而怀其道，包括而不敢发，可以无咎誉也。戒其位于上行也。
</p><p>
六五，黄裳，元吉。象曰：黄裳元吉，文在中也。
</p><p>
黄，中之文也。裳，下之饰也。柔以文治，中而能通，贵而体正，不敢违背，致君之化也。为臣以之尽道矣。故大吉也。
</p><p>
上六，龙战于野，其血玄黄。象曰：龙战于野，其道穷也。
</p><p>
隂之极而陽战之，曰龙战也。战则两伤矣。隂道极，极斯穷，穷则伤，将复壮，因万物而见焉，故曰于野。则柔脆者枯死，而坚强者内生也。
</p><p>
用六，利永贞。象曰：利用永贞，以大终也。
</p><p>
柔戒于邪，长正乃利也。故君子之用六也，顺上而保其正，合其刚大而终也。
</p><p>
文言曰：坤至柔而动也，刚至静而德方，后得主而有常，含万物而化光，坤道其顺乎承天而时行，坤顺也。静而含光，能畜治万物而不敢先也。顺于上而时动成，其终而不怠。坚刚而得于久，至柔以为刚也。
</p><p>
积善之家，必有余庆。积不善之家，必有余殃。臣弑其君，子弑其父，非一朝一夕之故。其所由来者，渐矣。由辩之不早辩也。易曰：履霜坚氷至，盖言顺也。
</p><p>
君子之辩于初也，既形于履霜则坚氷至，顺而致之，然也。其辩，于君子小人盖愼乎此也。
</p><p>
直其正也，方其义也。君子，敬以直内，义以方外，敬义立，而德不孤。直方大，不习无不利。则不疑其所行也。
</p><p>
敬而不謟，直内也。非义而不合，方外也。敬义不孤，德之大也。可执一而当之，事至而决之，何习而后为乎。是以，不疑其所行也。
</p><p>
隂虽有美，含之以从，王事弗敢成也。地道也，妻道也，臣道也。地道无成而代有终也。
</p><p>
含而守下，代其终也。
</p><p>
天地变化，草木蕃。天地闭，贤人隐。易曰：括囊无咎，无誉。盖言谨也。
</p><p>
地本下矣，而上无天纯隂之用，闭之道也。君子谨而晦之，免于害也。
</p><p>
君子黄中通理，正位居体，美在其中而畅于四支，发于事业美之至也。
</p><p>
文在于中者，能通天下之理也。得其枢矣，于何而不利焉。是以为，臣体柔能正大位，扬君之大化也。则美在其中而四肢畅矣。正德于时而天下形矣，举事而可乆也，天下则之以之为业，美之至也。
</p><p>
隂疑于陽，必战。为其嫌于无陽也，故称龙焉。犹未离其类也，故称血焉。夫玄黄者，天地之杂也。天玄而地黄。
</p><p>
隂，纯隂者也。虽盛衰之无尽穷也，故为治之主焉，为君道焉。在于四时而消息则迭兴，而未始相离也。陽极则隂生，其中隂极则陽复其中，至于交会，则有进退之事。陽胜隂，理固然也。隂胜陽，悖之道也，故称隂老而乾战焉。坚氷之至也，隂之盛，陽惮而疑，故战也。勿以隂盛而谓之无陽乎，陽潜而运，乃在中也。虑其将来，疑于无陽也，故称龙焉。外由隂也，故类称血焉。战而两伤，故云玄黄之杂色也。
</p>
<div class='item'><p>震下坎上</p></p>
<p>
屯，元亨利贞，勿用。有攸往，利建侯。象曰：屯刚柔始交而难生，动乎险中，大亨贞。雷雨之动满盈，天造草昧，宜建侯而不宁。
</p><p>
刚生于柔，动在险中，屯也。天地之道，交而生物。君民之道，交而生事。物者得治后生也，事者经之而后遂也。难而营之，动于险中而获于大通以正也。非智者不能善其道也。陽震，春四时之首也。雷雨动而满盈，造物之始也。犹除草而为居也。始于冥昧未见也。险在于前矣，何所往哉。安而立已，勤而力民，协其力也。
</p><p>
象曰：云雷屯，君子以经纶。
</p><p>
云，畜雨者也。雷，下震之，将降而满盈也。君子务时经纶而可大也。
</p><p>
初九，磐桓，利居贞，利建侯。象曰：虽磐桓，志行正也，以贵下贱，大得民也。
</p><p>
刚居屯初，造化经始之时也。险在前，民思其安也。君子知其时而不决进，故磐桓。于下，居所用正，正则民安归下，则众所服，故动于下，建侯封也。
</p><p>
六二，屯如邅如，乘马班如，匪？婚媾，女子贞不字，十年乃字。象曰：六二之难，乘刚也。十年乃字，反常也。
</p><p>
隂者，依陽而成也。况当此，屯时欲进，应五。虽至于乘马班如，装饰器备而不可往者，乘初之？也。极数之变以待会终，得其依者，守中执志之正也。
</p><p>
六三，即鹿无虞，惟入于林中。君子几不如舍，往吝。象曰：即鹿无虞，以从禽也。君子舍之，往吝，穷也。
</p><p>
逺于陽，欲依于五，五与二也。将来得乎是无谋度器备以从禽也，故获于林中。君子知几不如舍之，往则吝也。
</p><p>
六四，乘马班如，求婚媾，往吉，无不利。象曰：求而往，明也。时之屯，隂求陽之深也。之其应者，皆乘马备饰而待于行，两意求之而遂往，明得其情，吉无不利也。
</p><p>
九五，屯其膏，小贞吉，大贞凶。象曰：屯其膏，施未光也。屯动于险中，非常之时也。有非常之才而后可以济之矣。五守中，而独应，无膏泽以及天下也。小以自守可也，将以大正，凶之道也。施岂光乎。
</p><p>
上六，乘马班如，泣血涟如。象曰：泣血涟如，何可长也。屯难而后者也，以柔居极，屯道穷也。乘马班如，将何行乎，故泣血涟如，凶可知也，不能久也。
</p>
<div class='item'><p>坎下艮上</p></p>
<p>
蒙，亨。匪我求童蒙，童蒙求我。初筮告，再三渎，渎则不告，利贞。彖曰：蒙，山下有险，险而止，蒙。蒙，亨。以亨行时中也，匪我求童蒙，童蒙求我，志应也。初筮告，以刚中也。再三渎，渎则不告。渎蒙也。蒙以养正，圣功也。
</p><p>
山下有险，而止，昧于所从，蒙也。夫知昧而求决者，通之道也。决而当于时，适于中道，乃行也。亨，蒙之理，非求我也，求我，蒙不能明也。待蒙求我，志应而后发也，告者精意而上请也，初志乎决刚中，求辨于理，故来告也。至于再三，则或多矣，渎蒙者也。其肯告乎蒙者，无知也。以其不知以养其所知，亨。蒙之道乃圣功利而正者也。
</p><p>
象曰：山下出泉，蒙。君子以果行育德。
</p><p>
水泉出，而未通止所也。德不博不能及于物，浅学之蒙也。君子以之克己而果行，广学以育德而后能通也。
</p><p>
初六，发蒙，利用刑人，用说桎梏，以往吝。象曰：利用刑人，以正法也。
</p><p>
承于陽而发蒙也。隂奉陽而始明，全德以及物也。刑者失而后治之道也。虽隂至明可以刑人，而说桎梏正法而已，长用之，则吝也。
</p><p>
九二，包蒙吉，纳妇吉，子克家。象曰：子克家，刚柔接也。陽刚也，明也。初奉之而求其辨，三附之而委其质，比初之蒙而无情系于三，故吉也。居中而正配于五，婚姻之吉也。家道大者莫先于正夫妇也。居中贵而委身于卑，能接之以礼者也。子能克家，莫过是也。
</p><p>
六三，勿用取女，见金，夫不有躬，无攸利。象曰：勿用取女，行不顺也。
</p><p>
乘于陽而说之，失位而不顾其应者，蒙也。不能自保而为不顺，曷用娶之，无所利也。
</p><p>
六四，困蒙，吝。象曰：困蒙之吝，独逺实也。
</p><p>
逺于陽也。困何以明。守位而困，可惜者也。
</p><p>
六五，童蒙，吉。象曰：童蒙之吉，顺以巽也。
</p><p>
隂蒙无知，童之道也。以柔德委，顺于二。而二刚，巽之居尊与能，得其为上之道，故吉也。
</p><p>
上九，击蒙，不利为？，利御？。象曰：利用御宼，上下顺也，三已应也。苟恱于三，击而取之，动不妄干，为宼也，击而归之。应下以顺上，保终无间，故利用宼也。
</p>
<div class='item'><p>乾下坎上</p></p>
<p>
需，有孚光，亨贞吉，利涉大川。彖曰：需，须也，险在前也，刚健而不陷其义，不困穷矣。需有孚光，亨贞吉，位乎天位以正中也。利涉大川，往有功也。
</p><p>
需，待也。刚居于尊，安于险之道也。能制下，健以为用，君子待命而已，不可自任，则刚健终不陷也。君子观其为而动之，其义岂穷哉。五以险德而位于天，虽非坦道，强毅而制下也。刚中而有孚也。获刚健之臣而不敢不说，则不劳而待其功矣。故光通而贞吉，复何险之有哉。是以利涉大川，而无险不济也。文王君人也，得九五之位。仲尼位下也，居君子之事合，两而待之，则上待下之能，下待上之命。观是需之情可见矣。
</p><p>
象曰：云上于天，需。君子以饮食宴乐，泽来矣。君子待命而不劳于虑，而得其治也，饮食宴乐而已。
</p><p>
初九，需于郊，利用恒，无咎。象曰：需于郊，不犯难行也。利用恒，无咎。未失常也。
</p><p>
郊逺者也，未履其位，行不犯难也。用其常不失其素矣。
</p><p>
九二，需于沙，小有言，终吉。象曰：需于沙，衍在中也。虽小有言，以吉终也。
</p><p>
行逺也，沙，迩乎水，刚履其位，敌对于五，五非敌也。可以待也。君子之道，无执也。与时而行也。得其中者，虽小有言，吉终而已矣。
</p><p>
九三，需于泥，致宼至。象曰：需于泥，灾在外也。自我致宼，敬愼不败也。
</p><p>
上险可犯也。刚以在上，待命于泥，逼难而濡难，犹外矣。我致之，而宼至，敬愼之，不败也。
</p><p>
六四，需于血，出自穴。象曰：需于血，顺以听也。
</p><p>
刚险居上，而承之难，从事者也。动而见伤矣。坎隂处下，幽穴之物，而今升之，待陽之运而出，难也。则不可不顺以听之。
</p><p>
九五，需于酒，食贞吉。象曰：酒食贞吉以中正也。
</p><p>
刚德中正，施令而治者也。治事已获众之奉，待其酒食而已。
</p><p>
上六，入于穴，有不速之客，三人来，敬之，终吉。象曰：不速之客来，敬之，终吉。虽不当位，未大失也。
</p><p>
需坎上也，道之终则反覆也，入于穴矣。乾覆其上，三爻来而不假待也。知道之终能固其所，而敬为主，虽不得其位能吉其终也。
</p>
<div class='item'><p>坎下乾上</p></p>
<p>
讼，有孚，窒惕，中吉，终凶。利见大人，不利涉大川。彖曰：讼上刚下险，险而健讼，讼有孚，窒惕，中吉。刚来而得中也，终凶。讼不可成也。利见大人，尚中正也。不利涉大川，入于渊也。君子知微、知彰、知柔、知刚，能尽物之情也。讼之者，其昧于先乎，两其情，则上刚而下险，兼其象，则中心险而行健，得无讼乎。讼之所由兴于二也，内刚险也。居中理可信也，不中塞也，上健可惧也。直可申也，故中吉。人不与讼也，故终凶。大人志尚中正者，利而见之辨也。陷于下矣，又好争焉，故可涉于险也。
</p><p>
象曰：天与水违，行讼君子，以作事谋始。
</p><p>
相违而与处事，讼之象也。君子见其未着，防其未形，则逺讼也。
</p><p>
初六，不永所事，小有言，终吉。象曰：不永所事，讼不可长也。虽小有言，其辨明也。
</p><p>
柔非勇于讼也，上迫而至讼。讼初有言，辨明而通，其志不长，其讼得于终吉之道也。讼之长，凶之咎也。其吉于初已乎。
</p><p>
九二，不克讼，归而逋，其邑人三百户，无眚。象曰：不克讼，归逋，窜也。自下讼上，患至掇也。
</p><p>
为下讼上，讼可得乎，自贻其患也。不可而退，还窜其邑，自守其寡，不敢上敌，犹无眚也。
</p><p>
六三，食旧德，贞厉，终吉。或从王事，无成。象曰：食旧德，从上吉也。
</p><p>
处下之上，从乎刚陽，而讼通矣，食其德矣。乘刚而待之，危也。从上得附，故终吉矣。夫以柔附上，非听其讼亦，为上忤矣。故至有命，则行之不敢自成也。夫不争于外者，善矣夫。
</p><p>
九四，不克讼，复即命渝，安贞吉。象曰：复即命，渝安贞，不失也。
</p><p>
三柔附我，故我不能敌，初之讼也。以就三之命，变其讼之应也。安贞而吉，何所失哉。
</p><p>
九五，讼元吉。象曰：讼元吉，以中正也。
</p><p>
中正上行，虽讼而吉大也。
</p><p>
上九，或锡之鞶带，终朝三褫之。象曰：以讼受服，亦不足敬也。
</p><p>
刚居讼，终能讼而得其终也。专攻得其非，上或赏也。三脱其服，象褫疾也。
</p>
<div class='item'><p>坎下坤上</p></p>
<p>
师，贞，丈人吉，无咎。彖曰：师，众也。贞，正也。能以众正，可以王矣。刚中而应，行险而顺，以此毒天下，而民从之，吉。又何咎矣。
</p><p>
五天位也，而以非陽居之，或有战争之事。二刚陽也，而能正众，可崇任之，佐其尊而臣也。文人之谓，居中而奉，行险而顺，以杀上。杀毒其人，而人从也。专其命，咎，则吉复大矣。又何咎焉。
</p><p>
象曰：地中有水，师。君子以容民畜众。地中有水，故能有得其润，而保其广地之用也。盖象乎君子也。则能得其情而获其治道，出于民也。故君子以容而畜之，显仁以藏用也。
</p><p>
初六，师出以律，否臧凶。象曰；师出以律，失律，凶也。
</p><p>
春秋传言：执事顺成，为臧逆，为否理。有必然之胜者，师出而谋合之。为臧，乃其律也。失之，是以凶也。夫律者，军事之命也。师之兴，主君不能亲之，是以授其命而不授其事。名曰专征。此古师之道也。军志曰：军之所承于君者，师之可战，君曰无战，必战可也。师不可战，君曰战之，无战可也。故进不求其名，退不避其罪，本乎社稷之卫也。或以听君主之制为律，岂足是哉。愼诸，其在授人以律乎。
</p><p>
九二，在师中，吉，无咎。王三锡命。象曰：在师中，吉，承天宠也。王三锡命，怀万邦也。
</p><p>
刚中而应，行险而顺。受命而能正众也。吉何咎哉。王者以天下为心，用兵非以怒也，平之非喜杀也。三锡命非私也，安万邦而已矣。
</p><p>
六三，师或舆尸，凶。象曰：师或舆尸，大无功也。
</p><p>
师之出也，任于一人。刚中者也。多则或矣。非其任也。何功之有，吉。二刚也。而以隂柔乘其上，是兼其领也。舆师之凶也。宜哉。无君上之命，则免矣。故曰或也。
</p><p>
六四，师左次，无咎。象曰：左次，无咎。未失常也。
</p><p>
左者不用之地，待其师命而已，未失常也。
</p><p>
六五，田有禽，利执言，无咎。长子帅师，弟子舆尸，贞凶。象曰：长子帅师，以中行也。弟子舆尸，使不当也。居尊虽柔，待而有获也。何以利乎，柔不能临众也。执命而授德人，则无咎矣。二刚中而继体于五，其长子乎。命授一人，帅师可也。三柔弟子也。命不可二也。其舆尸也。
</p><p>
上六，大君有命，开国承家，小人勿用。象曰：大君有命，以正功也。小人勿用，必乱邦也。
</p><p>
师之终复于大君者，居天下而无私。故誓师曰：用命赏于祖，不用命戮于社。功存社稷之公也，天下共之有。开国而封之者，承家而食之者，此功之分也。王执而正之，非惠之私也。小人不原于天命，不足于贵位，故至乱邦。此易之终戒也，而失于用也。
</p>
<div class='item'><p>坤下坎上</p></p>
<p>
比，吉，原筮元永贞，无咎，不宁方来，后夫凶。象曰：比，吉也。比，辅也。下顺从也。原筮元永贞，无咎。以刚中也。不宁方来，上下应也。后夫凶，其道穷也。
</p><p>
众畏险民，咸其安也。辅其正而获吉也。刚位于尊也。本其陽之德行，仁也。居中可以长正也。长正可以宁方也。筮而比之，亦何咎也，则不宁，辅而安矣。后夫道穷，虽求辅，凶也。
</p><p>
象曰：地上有水，比先王以建万国，亲诸侯。
</p><p>
地载水而泽也，水得地而安也。下得上而宁也，上得下而位也。故先王建万国和亲诸侯，然后天下安也。
</p><p>
初六，有孚，比之无咎。有孚，盈缶终来。有他吉。象曰：比之初六，有他吉也。
</p><p>
众各保其所居也。能初以求比，是以吉也。知乎几，辨乎微，为天下首。比必自诚信盈于素分也。素分盈，则主恩及，而他吉来矣。
</p><p>
六二，比之自内，贞吉。象曰：比之自内，不自失也。
</p><p>
为五内比，应而相合，承其私也。为众所覩也。能自守中正，故保其吉也。
</p><p>
六三，比之匪人，象曰：比之匪人，不亦伤乎。不正，不能辨，其去就，而辅于上，无首也。可比非其人乎，不亦伤矣。
</p><p>
六四，外比之，贞吉。象曰：外比于贤，以从上也。
</p><p>
比于尊，刚承上，辅贤，得正，吉也。
</p><p>
九五，显比，王用三驱，失前禽，邑人不诫，吉。象曰：显比之，吉。位正中也。舍逆取顺，失前禽也。邑人不诫，上使中也。
</p><p>
为天下王也，背之以来，皆吾人也。则可以安天下矣。独守其中，而私其应，为众所观，非显其私欤。疾其背，而爱其向也。则失其不来者矣。邑有家者也，私也，岂王者显私也。偏其私，故邑人不诫，王所使之，然也。虽显，其吉。正其位而尊也。
</p><p>
上六，比之无首，凶。象曰：比之无首，无所终也。
</p><p>
无诚于附，道穷，而比，戮，斯及矣，何终哉。
</p>
<div class='item'><p>乾下巽上</p></p>
<p>
小畜，亨，密云不雨，自我西郊。彖曰：小畜，柔得位，而上下应之，曰小畜。健而巽，刚中而志行，乃亨。密云不雨，尚往也。自我西郊，施未行也。
</p><p>
小畜，隂上得位，而陽皆应之也，柔畜，刚也。大为小所畜，其畜不能全。小畜而已也，故健而巽，刚下柔也。刚居中，巽柔而从其畜。志得而后通也。雨者，隂陽和，隂行其道，则盛而为雨。小畜，志于上，往也，自得其位而已。使陽而巽，其泽不足，以下济也。则密云而不雨也。云自西郊而东也，隂消而退未能行施也。小人来，居上位，非中正之德，君子无所承也。其何足光哉，不能畜君子之大也。
</p><p>
象曰：风行天上，小畜。君子以懿文德。
</p><p>
风行天上，而不能畜大也。言行德之大也。文德者，德之小也。君子之道，无所备也。畜其文德，与时行也。
</p><p>
初九，复自道，何其咎，吉。象曰：复自道，其义吉也。
</p><p>
乾，本上也。三陽尚上也，应而归焉。巽以行志，复自我道，何以咎哉，其义吉也。
</p><p>
九二，牵复，吉。象曰：牵复在中，亦不自失也。
</p><p>
志乎畜而不能全也。虽与我而非应，可以牵，而巽之自复其道。得时之中，故吉也。
</p><p>
九三，舆说辐，夫妻反目。象曰：夫妻反目，不能正室也。隂之微，不能大畜，其亦已矣。故初应二，牵巽志而行，自复其道，至于三，斯极之矣。上飞制下，终于小畜，理固然也。思不能行，行脱其辐也。陽不制隂，夫不正室也。
</p><p>
六四，有孚，血去，惕出，无咎。象曰：有孚，惕出，上合志也。
</p><p>
一隂也，而众陽趋焉，非其所治者也。则惧其伤害矣，奉与五刚，诚信相与，近而相亲，固也。尊而肃民，安也。何伤害，惕惧之，患哉。可无咎乎。
</p><p>
九五，有孚，挛如。富以其邻。象曰：有孚，挛如。不独富也。
</p><p>
卦唯一隂，邻而奉已，已亦交爱，有孚挛如，资货与同，不独自厚，巽而行志者也。
</p><p>
上九，既雨，既处，尚德载妇，贞厉。月几望，君子征凶。象曰：既雨，既处德，积载也。君子征凶，有所疑也。小畜，畜其余未始于道，小不能畜，陽得行其志，上不可全无。下无所遂志，故其终焉。既雨，得行其道也，旣处安其所也。尚德载陽为所畜也，隂专于陽危之道也。月近望，隂盈盛也。君子征凶，陽疑而不敢进也。以爻语之，则得志以体。言之，则小畜。此言巽，隂之终而不系于爻也。
</p>
<div class='item'><p>兑下乾上</p></p>
<p>
履，虎尾，不咥人，亨。彖曰：履，柔履刚也。说而应乎乾，是以履虎尾不咥人，亨。刚中正，履帝位而不疚，光明也。
</p><p>
履，一隂而履于陽，为下之长，众之趋焉。是以危而履虎尾也。语其上下，则下承上也。言其情，则说而奉于乾也。失其所履而全其所承，是以不咥人，亨。情之所归，则三也。故以卦命之。其于履，则刚中正，履帝位而不疚。其义也能制其度，得其光明也。隂者陽之求，而履之陽不竞者，以隂失位而凶陽，抑其情而不乱上之正，而咸得其履也。
</p><p>
象曰：上天下泽，履。君子以辨上，下定民志，上天下泽得其履也。君子辨贤、不肖而上下定之，则民无觊幸之望也。
</p><p>
初九，素履，往，无咎。象曰：素履之往，独行愿也。
</p><p>
履得其所履，吉也。过之则咎。以刚志而守下，不求其隂，进之不以为荣，独履素，行之节是以，无过咎也。
</p><p>
九二，履道坦，坦幽人，贞吉。象曰；幽人，贞吉。中不自乱也。
</p><p>
履不得其履，宁倡无僣。二以刚比柔，见利，不挠其志。居易幽退，履其所履，中正之吉也。
</p><p>
六三，眇能视，跛能履，履虎尾，咥人，凶。武人为于大君。象曰：眇能视，不足以有明也。跛能履，不足以与行也。咥人之凶，位不当也。武人为于大君，志刚也。
</p><p>
卦皆无诸，隂而三，自以为己任。眇目能视，跛足能履，岂足恃哉。僣履非位，咥其冝也。而志拟于刚，欲为武人，大君之行凶之灾也。
</p><p>
九四，履虎尾，愬愬，终吉。象曰：愬愬终吉。志行也。
</p><p>
三以不顺，为众同弃而已，近也。愼于难履者也，心惧不足相与，在乎守卑以承于上，为上所任。果获其志得其终，吉也。
</p><p>
九五，夬履，贞厉。象曰：夬履，贞厉。位正当也。
</p><p>
三柔失位，志比武人，五为一卦之主，明得帝位取而决之，非求系于情也。然三者，众之趋也。虽曰决之，正之危也。位正当也。何其患乎。
</p><p>
上九，视履考祥，其旋元吉。象曰：元吉，在上大有庆也。
</p><p>
积善之家，必有余庆。归其本也。不顾其邪，自履其所得履之终也。则可以心视其往之履，而考其善应也。积其行，得其终，归其有庆者矣。旋其元吉哉。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/yijingshuji/zixiayichuan/123496.html' class='pagedaohang'>【上一篇】<i>:卷二 周易上经泰传</i></a></span><span class="tomenu"><a href="https://ChineseBooks.github.io/yijingshuji/zixiayichuan/" title="子夏易传" class="returnIndex">【回目录】</a>
</span><span class="toup1"><a href='https://ChineseBooks.github.io/yijingshuji/zixiayichuan/123494.html' class='pagedaohang'>【下一篇】<i>：易传提要</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/yijingshuji/zhouyi/" target="_blank">周易<i>></i></a>  <a href="https://ChineseBooks.github.io/yijingshuji/yijingxici/" target="_blank">易经系辞<i>></i></a>  <a href="https://ChineseBooks.github.io/yijingshuji/yijingzashuo/" target="_blank">易经杂说<i>></i></a>  <a href="https://ChineseBooks.github.io/yijingshuji/yichuan/" target="_blank">易传<i>></i></a>  <a href="https://ChineseBooks.github.io/yijingshuji/baihuayijing/" target="_blank">白话易经<i>></i></a>  <a href="https://ChineseBooks.github.io/yijingshuji/meihuayishu/" target="_blank">梅花易数<i>></i></a>  <a href="https://ChineseBooks.github.io/yijingshuji/yijingrumen/" target="_blank">易经入门<i>></i></a>  <a href="https://ChineseBooks.github.io/yijingshuji/yijingdeaomi/" target="_blank">易经的奥秘<i>></i></a>  <a href="https://ChineseBooks.github.io/yijingshuji/yijingxichuanbiejiang/" target="_blank">易经系传别讲<i>></i></a>  <a href="https://ChineseBooks.github.io/yijingshuji/dongpoyichuan/" target="_blank">东坡易传<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>